---
layout: home
---

### Bakırköy 1 No’lu Aile Sağlık Merkezi

Bakırköy 1 No’lu Aile Sağlık Merkezi A sınıfı bir Aile Sağlığı Merkezi olup Bakırköy Osmaniye semtinde hizmet vermekteyiz. Kurumumuzda esnek mesai uygulaması mevcuttur. 4 aile hekimliği birimi ile hizmet vermekteyiz. Herhangi bir hizmet için ASM’mize başvuracak vatandaşlarımızın öncesinde MHRS üzerinden randevu almaları gerekmektedir. Sonrasında ASM’mize şahsen başvurmaları gerekip geldiklerinde ise danışmadan kayıtları yapılarak bağlı olduğu aile hekimine yönlendirilmektedir.

Verilen hizmetler arasında: Muayene, düzenli kullanılan raporlu ilaçların yazılması, laboratuvar, aile planlaması hizmetleri, gebe takibi, bebek takibi, aşılama, enjeksiyon, pansuman ve danışmanlık hizmetler yer almaktadır.


### Sağlık Raporları Hakkında Bilgilendirme:

Sağlık Raporları Usul ve Esasları Hakkında Yönerge (30.09.2019 tarih ve 23642684-010.04-1618 sayılı Makam Olur’u ile aynı tarihte yürürlüğe konulan) uyarınca;

Tüm sağlık raporları için (Tek Hekim Raporu, İşe Giriş Raporu, Sürücü (Ehliyet) Raporu, Genel Sağlık Raporu vs.) başvuru öncesinde E-Devlet üzerinden Kişisel Sağlık Bilgi Formunun doldurulması zorunlu hâle getirilmiştir.

Söz konusu formu doldurmadan başvuran hastaların rapor işlemleri gerçekleştirilmeyecektir. Bu form; E-Devlet sayfanızda arama kısmına “Kişisel Sağlık Bilgi Formu” yazdığınızda çıkmakta olup bazı telefonlarda çıkmamaktadır, böyle bir durum olursa bilgisayar üzerinden doldurmanız gerekmektedir.

Formu doldurmayı tamamladığınızda formun en sonunda yer alan küçük kutucuğa tik atıp “Başvur” düğmesine tıklamanız gerekmektedir, aksi hâlde form kaydolmaz. Dolayısıyla rapor işleminiz gerçekleştirilemez.

Kişisel Sağlık Bilgi Formunun çıktısını almanıza gerek yoktur.

İşe Giriş Raporu/İş Sağlığı ve Güvenliği Raporu için aile hekimine başvuran kişilerin 50’den az çalışanı bulunan ve az tehlikeli iş yerinde çalışacaklarına dair resmî belgeyi kaşeli ve imzalı olarak iş yerinden alarak aile hekimlerine ibraz etmeleri zorunludur. Bu özelliklere sahip olmayan iş yerlerinde çalışacaklar/çalışanlar için söz konusu raporu işyeri hekimleri düzenlemektedir.

Lisanslı olmayan, sosyal faaliyet amaçlı spor faaliyeti için sağlık raporu alınması zorunlu değildir. Spor kuruluşunda kişilerden alınacak beyan formu ile spor faaliyetlerine katılım sağlanabilecektir. Bu faaliyetler için Aile Hekimliklerinden sağlık raporu verilmeyecektir.

Sporcu lisansı için sağlık raporu almak üzere başvuran kişilerin Gençlik ve Spor Bakanlığı birimlerinden aldıkları sevk belgesi ile sağlık hizmet sunucularına başvurmaları zorunludur. Aksi hâlde rapor işlemleri gerçekleştirilmez.

Tüm raporlar için aile hekiminiz, muayenesi ve geçmiş sağlık kayıtlarınız doğrultusunda gerekli görmesi hâlinde tahlil isteyebilir ve/veya ileri tetkik ve değerlendirme için uzman hekime/üst basamak sağlık kuruluşuna sevk edebilir.

Aile hekiminin tahlil, sevk vb. kararına hastaların itiraz hakkı bulunmamaktadır.

### Sürücü Raporları Hakkında Bilgilendirme:

Sürücü raporu ile ilgili işlemlerinizi halletmeden nüfus ve vatandaşlık işlerinden sürücü belgesi randevusu almayınız. Aksi hâlde doğabilecek aksaklıklardan aile hekiminiz sorumlu değildir.

Sürücü raporu için başvuracak hastaların başvuru öncesinde; sağlık raporları usul ve esasları hakkında yönerge gereği, e-devlet üzerinden “kişisel sağlık bilgi formunu doldurup onaylamaları zorunludur (e-devlet sayfanıza girdiğinizde arama kısmına yazarak bu forma ulaşabilirsiniz, eğer telefonunuzda çıkmazsa bilgisayarda deneyiniz. Formu doldurduktan sonra formun en sonunda yer alan küçük kutucuğa tik atıp “başvur” düğmesine basmayı unutmayınız, aksi hâlde form kaydolmaz). Formun çıktısını almanıza gerek yoktur.

Sürücü raporu, e-rapor sistemi üzerinden verildiği için aile sağlığı merkezlerinde yalnızca kayıtlı aile hekiminizce verilebilmektedir, diğer aile hekimlerine sistem izin vermez. Bunun dışında kamu hastanelerinden ve özel hastanelerden de alınabilmektedir.

Sürücü raporu; kişisel sağlık bilgi formunuzda beyan ettiğiniz bilgiler, e-nabız sayfanızdaki ve SGK sistemi üzerindeki veriler, yapılan muayeneniz ve gerekli görülmesi hâlinde istenen tahlilleriniz doğrultusunda düzenlenmektedir. Eğer bunlar içerisinde aile hekiminiz sorunlu veya şüpheli bir durum görürse ya da 65 yaş ve üzerinde iseniz sizi ilgili branşlara sevk eder.

